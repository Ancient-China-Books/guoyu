<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">國語-文公欲弛孟文子與郈敬子之宅</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>國語</h5> 　<span class="style9">魯語上</span>
<hr/>
<p class="style6">文公欲弛孟文子與郈敬子之宅</p>
<p>文公欲弛孟文子之宅，使謂之曰：「吾欲利子於外之寬者。」對曰：「夫位，政之建也；署，位之表也；車服，表之章也；宅，章之次也；祿，次之食也。君議五者以建政，為不易之故也。今有司來命易臣之署與其車服，而曰：『將易而次，為寬利也。』夫署，所以朝夕虔君命也。臣立先臣之署，服其車服，為利故而易其次，是辱君命也，不敢聞命。若罪也，則請納祿與車服而違署，唯里人所命次。」公弗取。臧文仲聞之曰：「孟孫善守矣，其可以蓋穆伯而守其後於魯乎！」</p>
<p>公欲弛郈敬子之宅，亦如之。對曰：「先臣惠伯以命於司里，嘗、禘、蒸、享之所致君胙者有數矣。出入受事之幣以致君命者，亦有數矣。今命臣更次於外，為有司之以班命事也，無乃違乎！請從司徒以班徙次。」公亦不取。</p>
</div>

<!-- end .main --></div>
<!-- end #main --></div>

</div>



</body></html>