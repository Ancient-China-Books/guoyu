<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">國語-夫差退于黃池使王孫苟告于周</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>國語</h5> 　<span class="style9">吳語</span>
<hr/>
<p class="style6">夫差退于黃池使王孫苟告于周</p>
<p>吳王夫差既退于黃池，乃使王孫苟告勞于周，曰：「昔者楚人為不道，不承共王事，以遠我一二兄弟之國。吾先君闔廬不貰不忍，被甲帶劍，挺鈹搢鐸，以與楚昭王毒逐於中原柏舉。天舍其衷，楚師敗績，王去其國，遂至于郢。王總其百執事，以奉其社稷之祭。其父子、昆弟不相能，夫概王作亂，是以復歸於吳。今齊侯壬不鑒於楚，又不承共王命，以遠我一二兄弟之國。夫差不貰不忍，被甲帶劍，挺鈹搢鐸，遵汶伐博，簦笠相望於艾陵。天舍其衷，齊師還。夫差豈敢自多，文、武寔舍其衷。歸不稔於歲，余沿江泝淮，闕溝深水，出於商、魯之間，以徹於兄弟之國。夫差克有成事，敢使苟告於下執事。」</p>
<p>周王答曰：「苟，伯父令女來，明紹享余一人，若余嘉之。昔周室逢天之降禍，遭民之不祥，余心豈忘憂恤，不唯下土之不康靖。今伯父曰：『戮力同德。』伯父若能然，余一人兼受而介福。伯父多歷年以沒元身，伯父秉德已侈大哉！」</p>
</div>

<!-- end .main --></div>
<!-- end #main --></div>

</div>



</body></html>